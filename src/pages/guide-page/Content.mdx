یکی از مهمترین مهارتهایی که لازمه توی محیط کار داشته باشیم، مهارت دادن بازخورد به همکارامونه. اگه ارائه بازخورد به همکار صحیح انفاق نیافته، میتونه به جای رشد توی اون همکار ایجاد دلخوری و مقاومت بکنه و در ادامه تیم‌هایی که داریم از فضای سالم ارتباطی فاصله بگیرن. از طرفی اگه ارائه بازخورد به شیوه‌ی درستی انجام بشه می‌تونه زمینه ایجاد همدلی رو فراهم کنه و همکار رو متوجه اثر عملکردش بکنه و انگیزه تغییر رو توی اون همکار تقویت کنه.
برای همین یه الگویی میخوام بهتون پیشنهاد کنم که توی ارائه بازخورد ازش استفاده کنیم. این الگو ۴ مرحله داره:

###### ۱. مشاهده‌ا‌ت رو تعریف کن

بدون هیج قضاوتی بگو توی اون موردی که میخوای بازخورد بدی، دقیقا چی دیدی. یعنی نگو "دیر رسوندی." چون توش قضاوت داره. به جاش بگو: "قرار بود ساعت فلان بهم برسونی، نرسید." مشاهده کردن بدون قضاوت و انتقال اون به طرف مقابلمون، یه مهارت کلیدی توی برقراری ارتباطه. خیلی خوبه که توی بیان مشاهدات به خودمون سخت بگیریم تا هرچه بیشتر از قضاوت دور بشیم. مثلا “اتاق سرده” مشاهده درستی نیست. بلکه مشاهده درست اینه که “دمای اتاق ۱۸ درجه س.”

###### ۲. حسی که بهت دست داد رو بیان کن

توی این مرحله مهمه که بر اساس مشاهده‌ای که داشتی، بگی چه حسی بهت دست داده. احساسات میتونه مثبت باشه یا منفی. یکی از نواقص برقراری ارتباط‌های معمولی اینه که نمی‌تونیم احساساتمون رو به هم منتقل کنیم. چون دامنه لغاتمون برای بیان احساسات کمه و به همین دلیل پیاممون منتقل نمیشه. تصور کنید به جای اینکه بگیم: "حس بدی میکنم" ، بگیم: "حس کلافگی میکنم" مورد دوم خیلی دقیق‌تره و طرف مقابل رو نسبت به کاری که میتونه انجام بده هوشیارتر میکنه. برای همین خوبه که لیستی از احساسات مثبت و منفی رو داشته باشیم و ازشون توی ارائه بازخورد استفاده کنیم:

- **نمونه احساسات مثبت: **
  اشتیاق، اطمینان، اعتماد به نفس، افتخار، امیدواری، آرامش، آگاهی، بااستعدادی، باذوقی، با روحیه بودن، بالغ بودن، بشاش بودن، پرانرژی بودن، تواضع، ثبات، جدیت، قدردانی، خاطرجمعی، خوش‌خلقی، خوش‌بینی، دلگرم بودن، راحتی، رضایت، سرحالی، سودمندی، شگفت‌زدگی، صمیمیت، عجین بودن، عزت نفس، غرور، فعال بودن، کامیابی، کنجکاوی، گشاده‌رویی، مفید بودن، وفاداری، وقار، هوشمندی، یاری‌رسانی

- **نمونه احساسات منفی: **
  اضطراب، انفعال، آزردگی، آشفتگی، بداخلاقی، بدبینی، بدخلقی، بدگمانی، بزدلی، بی‌ارادگی، بی‌ارزشی، بی‌اعتمادی، بی‌اعتنایی، بی‌تابی، بی‌تفاوتی، بی‌حالی، بی‌خیالی، بی‌رمقی، بی‌صبری، بی‌کفایتی، بی‌میلی، بیهودگی، پشیمانی، پکری، پوچی، تأسف، تحیر، تردید، تزلزل، تسلیم، تقصیر، تنبلی، تندخویی، تنفر، تنهایی، جدا افتادگی، حسرت، حسودی، حقارت، حماقت، خجالت، خشم، خصومت، درماندگی، دستپاچگی، دلخوری، دلزدگی، دلسردی، دلشوره، سردی، سماجت، شرمندگی، شک، شکست، شوکه شدن، ضعف؛ طغیان، عجز، غم، فرسودگی، کسالت، کمرویی، کناره گیری، کینه، گرفتگی، ملامت، نارضایتی، ناکامی، وحشت، هیجان‌زدگی، یکنواختی، بی‌انگیزگی، بی‌معنایی، نا امیدی

###### ۳. نیازی که از تو برآورده شده یا نشده رو بیان کن.

ما مجموعه‌ای از نیازهای روانی داریم که وقتی برآورده میشه به ما احساس مثبت و وقتی برآورده نمیشه، احساس منفی دست میده. اینجا یه نکته طلایی وجود داره: **احساسی که به ما دست میده، ناشی از برآورده شدن یا نشدن نیازی توی خود ماست، نه کاری که دیگران انجام میدن یا نمیدن! **این رویکرد باعث میشه انگشت اتهام رو به سمت دیگران نگیریم. یعنی تا اینجا به جای اینکه بگیم: "تو کار رو نرسوندی چون آدم بی نظمی هستی" احتمالا میتونیم بگیم: "قرار بود فلان کار رو فلان موقع برسونی، نرسید. من احساس کلافگی می‌کنم چون نیازم به هماهنگی برآورده نشده." اگه بخوام یه مثال دیگه بزنم، مثلا اینکه عملکرد یه همکار باعث بشه که OKR رو نزنیم، احتمالا نیاز به اطمینان خاطر از کار اون همکار یا نیاز به کمال در اعضای تیم رو برآورده نمیکنه.

دایره لغات ما برای بیان نیازهامون هم کمه و این باعث میشه نتونیم پیاممون رو درست منتقل کنیم. برای خوبه یه لیستی از نیازها هم دم دستمون داشته باشیم:

- **نمونه نیازهای روانی: **
  احترام، استقلال، اصالت، اطمینان خاطر، اعتماد، امنیت روانی، پذیرش، تعلق، تفریح، توجه، حمایت، خلاقیت، صداقت، صمیمیت، فهم، قدردانی، کمال، محبت، معنی، نظم، هماهنگی، همدلی، همکاری

###### ۴. یه راه حل پیشنهاد کن.

ما وقتی با "نکن‌ها" مواجه می‌شیم حس خوبی نداره و معمولا با مقاومت برخورد می‌کنیم. چون گزینه دیگه‌ای بهمون پیشنهاد نشده و توی بن بست قرار می‌گیریم. اما اگه با پیشنهاد مثبت مواجه بشیم، با همدلی از گاردمون خارج میشیم و میتونیم به راهکارهای جایگزین فکر کنیم. مثلا به جای اینکه بگیم: «دیر نیا» بگیم « اگه قراره دیر برسی، زودتر بهم اطلاع بده». اگه بازخورد مثبت هم میخوایم بدیم، میتونیم در آخر تشکر کنیم.

###### و اما چند مثال ...

مثال نادرست بازخورد منفی: تو کار رو دیر رسوندی چون آدم بی نظمی هستی.  
 مثال درست بازخورد مثبت: قرار بود کار رو فلان موقع برسونی اما نرسید. من از این اتفاق احساس کلافگی کردم چون نیازم به هماهنگی برآورده نشد. ازت میخوام اگه قرار کاری با تأخیر برسه زودتر به هم تیمیات اطلاع بدی.

مثال نادرست بازخورد مثبت: توی فلان کار خوبی.  
 مثال درست بازخورد مثبت: توی انجام فلان کار، با دقت به نظرات بچه‌ها گوش کردی و بعد جمع بندی نظرات رو به همه ایمیل کردی و اینجوری مشارکت همه رو جلب کردی. این کارت حس عجین بودن با تیم رو بهم داد چون نیازم به تعلق به تیم برآورده شد. دمت گرم!

امیدوارم به کمک شما و این راهنما بتونیم بازخوردهای غنی‌تری به همکارامون منتقل کنیم و حس همدلی رو توی اون‌ها تقویت کنیم تا شاهد بهبودهای اساسی توی تیم‌هامون باشیم.
